---
title: 'Mitä arvo on?'
date: 2022-01-10T15:32:14Z
lastmod: '2022-01-10'
tags: ['arvo', 'markkinointi']
draft: false
summary: 'Arvo on yksi niistä käsitteistä, joita heitellään akatemiassa ja liikemaailmassa kuin lumipalloja ensilumen aikaan: vähän sinne päin ja ei niin väliä minne. Mutta mitä se arvo oikeastaan on?'
layout: PostSimple
bibliography: references-data.bib
---

Arvo on yksi niistä käsitteistä, joita heitellään liikemaailmassa, politiikassa ja akatemiassa kuin lumipalloja ensilumen aikaan: vähän sinne päin ja ei niin väliä minne. Yksi puhuu sidosryhmien arvon maksimoinnista, toinen asiakasarvon mittaamisesta, samalla kun kolmas on vaahtoamassa eduskunnan istunnossa yhteisestä arvopohjasta. 

<div class="video-container">
  <iframe
    src="https://www.youtube.com/embed/ZKX8QkbyMnc"
    title="YouTube video player"
    frameBorder="0"
    allow="accelerometer; autoplay; clipboard-write; encrypted-media; gyroscope; picture-in-picture"
    allowFullScreen
  />
</div>

Mutta mitä se arvo oikeastaan on?

Vastaukseen ei ole, eikä siihen tule yksiselitteistä vastausta, mutta tässä postauksessa kerron yhden markkinoinnillisen tavan luokitella arvoa. Tavan, josta on hyötyä erityisesti liikemaailmassa, kun päätöksien yhteydessä mietitään minkälaista arvoa kasvatetaan ja kenelle. 

Aloitetaan ensin vaihtoarvolla (eng. _value-in-exchange_), jatketaan yksilön kokemaan käyttöarvoon (eng. _value-in-use_) ja lähdetään havittelemaan kunnaria rykäisemällä kenttään asiayhteydestä riippuva arvo (eng. _value-in-context_), jolla voidaan niputtaa vaikkapa kokonaisen kansakunnan kokema arvo.


## Vaihtoarvo (_value-in-exchange_)
Kapitalistisessa maailmassa vaihtoarvo on meille enemmän kuin tuttua. Banaani maksaa 40 senttiä, keskikalja baarissa 6 euroa, asunto Helsingissä neliöltä sen 5500 euroa. Löytyypä meistä varmasti joku, joka leimaisi omalle äidillensäkin hintalapun ostajan löytyessä. Tätä hintaa kutsutaan vaihtoarvoksi. Se on se nimellinen hinta, joka mahdollistaa vaihtokaupan yhteiskunnassa ja jonka perusteella keskuspankit määräävät toimensa.  

Valtavirran taloustiede pohjaa teoriansa vaihtoarvoon, ja syystä: kysynnän ja tarjonnan mallintaminen on mahdotonta, jos edes peruspalikoista ei päästä yhteisymmärrykseen. Sopimalla tietyn suhteen rahan ja kulutustavaroiden välillä, mahdollistetaan koko yhteiskunnan vapautuminen oravannahkojen ja keihäänkärkien vaihtamisen päänvaivalta.

Kun listautumisen yhteydessä puhutaan sidosryhmien arvon maksimoinnista, tarkoitetaan sillä usein osakkeenomistajien arvon kasvattamista. Eli siis fyrkan maksimointia.

## Käyttöarvo (_value-in-use_)
Mutta eihän mikään tuote ole itsessään rahan arvoinen. Miksi maksaa keltaisesta, herkullisesta luomubanaanista, yhtään sen enempää kuin lähimetsästä löytyvästä kivestä? Noh, koska se sattuu olemaan herkullinen. Ja pysyyhän sillä hengissäkin.

Aristoteles ja Adam Smith, nuo filosofian ja taloustieteen supertähdet, huomasivat tämän aikanaan. Esineiden arvo pohjautuu siihen, mitä niistä voi hyötyä. Aristoteles huomasi, että jo esineen hallussapito voi tuoda tiettyä mielihyvää kantajalleen: Roope Ankka tuli autuaaksi jo pelkän ensilanttinsa olemassaolosta. Adam Smith puolestaan perusti teoriansa vaihtoarvolla, vaikka tunnusti vaihtoarvon peilaavan hyödykkeestä juontuvaa käyttöarvoa. Kuokka ei tee autuaaksi, mutta sillä luotu pelto tekee viimeistään sadonkorjuun aikaan.

Banaanilla pysyy hengissä, oluella saa kostutettua kurkun (tai juotua itsensä mukavaksi), ja asunnolla Helsingissä pääsee vierailemaan Kiasmaan vaikka päivittäin. Näinpä asioilla ja esineillä on aina käyttöarvonsa. Se voi pohjautua pitkälti perustarpeisiimme, sillä voi olla konkreettinen käyttöhyöty, tai niin kuin nykymaailmassa korostuu — sillä voi olla joku korkeamman tarpeen hyöty. Viimeisestä esimerkkinä vaikkapa pelillistäminen: kun oppimisesta tehdään peliä muistuttava viihdepläjäys, sen kuluttaminen voittaa monien mielestä kirjojen selailun. Näinpä pelillistäminen kasvattaa oppimishyödykkeen käyttöarvoa viihteen muodossa.

Käyttöarvon sisällä on monia koulukuntia, mutta naulaamme tässä yhteydessä käyttöarvon olevan mitä tahansa joka parantaa kokemusarvoa. Oli se sitten perustarve, hedonistinen tai utilitaristinen hyöty, oikeellisuuden tunne, sosiaalinen pääoma, ylemmyyden tai alemmuuden tunne, tai mitä tahansa joka kasvattaa yksilön määrittämää hyötyä. Me — ja vain me — määritämme mikä on meidän mielestämme arvokasta.

Nyt kun samainen listayritys paljastuukin hyväksikäyttävän lapsityövoimaa fyrkan maksimointia seuraten, moni sijoittaja myykin kaikki osakkeensa, sillä osakkeista saatava taloudellinen hyöty ei ole sen arvoista, jos se revitään epäeettisin keinoin. Täten vaihtoarvo jääkin toiseksi käyttöarvolle — eettisyys ja parempaan maailmaan pyrkiminen ottaa voiton taloudellisesta hyödystä. Paitsi ehkä sille yhdelle, joka löysi ostajan äidillensä.

## Arvo asiayhteydessä (_value-in-context_)
Arvo asiayhteydestä on markkinoinnin kentältä kummunnut käsite, jossa arvon luonnissa on vähintään kaksi osallistujaa. Osallistujat voivat olla myyjiä, asiakkaita, muita asiakkaita, ei-asiakkaita, poliittisia toimijoita tai mitä tahansa toimijoita, jotka vuorovaikuttavat toistensa kautta.
Asiayhteys korostaa useiden toimijoiden vuorovaikutuksessa "luotavaa" arvoa. Kuten vaikkapa kassalla small-talkkaaminen voi tuoda molemmille osallistujille hyvän mielen. Voi tuoda.

Mutta miten vuorovaikutustilanteiden välille voidaan vetää rajoja? Entäpä jos small-talkkiing osallistuu useita henkilöitä? Entäpä jos nuo osallistuneet henkilöt vievät small-talkkauksen ilosanomaa kotiinsa, työpaikoillensa ja lopulta koko ympäröivässä yhteisössä tapahtuu muutos? 

Rajojen vetäminen on vaikeaa. Siksipä meidän tuleekin vetää sellaiset. Arvo asiayhteydessä voidaan luokitella mikro-, meso-, ja makro-tasoihin[^1] [^2].

### Mikro-asiayhteys

Avataan tätä esimerkillä Wolt.

Wolt yhdistää sovelluksellansa ravintolat ja asiakkaat, kuskien välityksellä. Asiakas A on valmis maksamaan ruoan kuljetuksestaan 4 euron arvosta (vaihtoarvo). Hän siis kokee, että se vaiva joka säästyy ruoan hakemiselta (käyttöarvo) on suurempi kuin nimellinen arvo. Kun kuski K saapuu tuomaan A:n tilaamaa ateriaa, voi heidän vuorovaikutuksestaan joko syntyä tai tuhoutua arvoa. Kuvitellaan että K hidastelee ja on röyhkeä vuorovaikutustilanteessa, jonka seurauksena A:n kokema käyttöarvo vähenee. A olisi mieluummin lähtenyt hakemaan ruoan itse, kuin vastaanottanut kylmät ruoat vittumaiselta kuskilta. K puolestaan saa kiireen poissaolosta lievää nautintoa, ja pitkän naaman näyttäminenkin antaa pientä hupia.

Lopputuloksena siten A:n kokema käyttöarvo laski roimasti, siinä missä K:n kokema arvo nousi vain vähän. Kokonaisarvo kuitenkin laski: näinpä arvo asiayhteydessä kahden henkilön välillä pieneni.

Arvo asiayhteydestä siis koostuu yksilöiden kokemasta käyttöarvosta, johon vaikuttaa muiden toimijoiden toimenpiteet. Arvo asiayhteydessä voidaan jaotella puolestaan pienempiin tai suurempiin kokonaisuuksiin. Edellä mainittu, kaksi henkilö sisältänyt vuorovaikutustilanne, on mikro-asiayhteys. 

### Meso-asiayhteys

Meso-asiayhteys pitää sisällään useampia toimijoita. 

Kuvitellaan, että menet Antti Tuiskun keikalle. Antti keikuttaa niin vietävästi, tekee mitä tahansa fyrkan eteen, vaikka twerkkaa. Kuitenkin satapäinen yleisö on hipihiljaa, eikä yhtään lämpene pedon irtautumiselle. Muutama taputtelee jalkaansa maahan hillitysti, korostaakseen vain tilanteen tuskallisuutta. Yleisöstä pääsee tuskallisia huokauksia ja Antilla valuu hikikarpaloita muustakin kuin twerkkauksesta. Jos menisimme kyselemään käyttöarvoa yksilöiltä, suurin osa toteaisi olevansa mieluummin kotona. Tilanteen luovat yksilöt vaikuttavat siten toisiinsa, meso-arvon ollessa todella matalalla. Yhtäkkiä muuan mummo alkaakin fiilistelemään korostuneemmin. Ja se tarttuu toiseen. Ja kolmanteen. Ja lopulta tuo aallon lailla leviävä innostus on iskenyt lonkeronsa jokaiseen kuuntelijaan, ja yleisö kuohuu. Antin uran lopettamisaikeet katoavat samassa, ja yleisö muistelee vielä vuosienkin jälkeen ”sitä keikkaa”. Alhainen meso-arvo on yhden dominoefektin seurauksena raketoinut pilviin.

Paitsi sillä yhdellä Antin-vihaajalla. Hän oli äitinsä kauppaamisen yhteydessä saanut kylkiäiseksi liput, ja meni vain koska rahanarvoista tavaraa ei voi heittää hukkaan. Hänen oma käyttöarvonsa oli ollut hiljaisuudessa huipussaan, laskien välittömästi keskivertokuuntelijaan nähden. Tämä havainnollistaa meso-arvoa: vaikka kokonaisarvo nouseekin, ei se tarkoita etteikö yksilöt voisi samalla hävitä käyttöarvossa. 

Kokonaisarvoa kasvattavat päätökset löytävät aina vastustajansa. Esimerkiksi [Lähitaksi alkoi suosimaan vihreitä kuskejaan, bensakäyttöisien kuskien kustannuksella](https://www.iltalehti.fi/kotimaa/a/276fe4db-284d-4157-ac2a-f370c6f64d83).

Ei ole olemassa päätöksiä jotka tyydyttäisivät kaikkia: jokaiselle jotakin on ei mitään kellekään.
<div class="video-container">
  <iframe
    src="https://www.youtube.com/embed/Kw-GGxLAM_A"
    title="YouTube video player"
    frameBorder="0"
    allow="accelerometer; autoplay; clipboard-write; encrypted-media; gyroscope; picture-in-picture"
    allowFullScreen
  />
</div>


### Makro-asiayhteys

Makro-asiayhteys katsoo asioita edeltäjiään laajemmin. 

Otetaan esimerkiksi tällä kertaa Turun parturi-toimiala. 

Parturia etsiessäni ystäväni vinkkasi minulle [Timma](https://timma.fi/)-sovelluksen. Timma on alusta, mille parturikampaamot voivat luoda profiilin, ja asiakkaat puolestaan varata ajan kyseisistä parturikampaamoista. Varasin, menin, ja kymmenen senttiä tukkaa lyhempänä kysäisin mitä mieltä itse parturikampaajat ovat Timmasta. Kuulemma sitä kautta tulee merkittävä osa asiakkaista, ja että Timman käyttöliittymä on paljon käyttäjäystävällisempi työntekijöille, mitä muut alan varausohjelmistot. Olin samaa mieltä käyttöliittymästä myös asiakkaan näkökulmasta.

Kiteytettynä Timma siis tarjoaa 
1) Kanavan, josta asiakkaat voivat varata yhdellä pysähdyksellä ajan useisiin partureihin ilman linkkiviidakkoa
2) Ilmaisen markkinointikanavan parturiliikkeille, joiden ei välttämättä tarvitse itse panostaa omaan markkinointiosaamiseen tai ulkoistaa toimintaa maksavalle kolmannelle osapuolelle
3) Huhupuheen mukaan parturiajan saa kuulemma vielä halvemmalla Timmasta, johtuen markkinointikustannusten pienenemistä (2.), jotka syövät katetta

Jos Timma alkaisi nostamaan provisioitansa parturikampaamoilta, tilanne totta kai muuttuisi. Mutta jos kuluttajat, parturikampaamot sekä Timma yrityksenä voittaa, kyseessä on win-win-win tilanne. Timma siis kasvattaa makro-arvoa parturikampaamoalalla. Paitsi ehkä kolmannen osapuolen markkinointitoimistoille: pitäköön tunkkinsa.

Makro-asiayhteyttä voidaan venyttää aina yhteiskunnan toimintaan asti. Esimerkiksi kapitalistinen yhteiskunta koostuu yksilöistä, jotka pyrkivät markkinataloutta hyödyntäen turvaamaan selviytymisensä. Jos yksilöiden kokema käyttöarvo (tai uskomus siitä) markkinataloudesta on suurempi, kuin vaikkapa kommunistisessa järjestelmässä, ei heillä ole syytä vaikuttaa järjestelmän horjuttamiseen. Näin yhteiskunta kehittyy aina siihen suuntaan, jossa makro-arvo koetaan suurimmaksi. Aiemmat yritykset kommunismista päätyivät yksilön kannalta heikompaan lopputulokseen, paitsi ehkä masokisteille, ja siksi se ei korvannut markkinataloutta.

## Lopuksi
Vaihto-, käyttö-, ja asiayhteys-arvo tarjoavat kaikki eroavan näkökulman arvoon, joista jokaisella on oma paikkansa. 

Vaihtoarvo on korvaamaton taloustieteessä ja yhteiskunnan pyörimisessä. 

Käyttöarvo on ”oikea”, kokemuksellinen arvo, jota ei olla toistaiseksi kyetty mittaamaan riittävän tarkasti. 

Asiayhteysarvo puolestaan korostaa arvonluontiin osallistuvia toimijoita, jotka vaikuttavat toistensa käyttöarvoon. Asiayhteys-arvo korostuu entisestään liike-elämässä, jossa monimutkaiset vuorovaikutusverkostot määräävät yksilöiden kokeman käyttöarvon. Tällaisia yrityksiä on esimerkiksi kaikki vuorovaikutukseen pohjautuvat sosiaaliset mediat.








## Lähteet
[^1]: Chandler JD, Vargo SL. Contextualization and value-in-context: How context frames exchange. Marketing Theory. 2011;11(1):35-49. doi:10.1177/1470593110393713
[^2]: Mikro, meso ja makrokonteksti tulee määritellä aina tilannekohtaisesti, eikä niille ole olemassa tapauksesta riippumatonta määritellä